# Rozdělení aplikací a softwarové licence

## Co je softwarová licence

Softwarová licence je v informatice právní nástroj, který umožňuje používat nebo redistribuovat software, který je chráněn zákonem. V České republice se jedná o Autorský zákon.

Softwarové licence jsou obvykle velmi komplikované, takže jejich tvorbu přenechávají autoři software právníkům. Některé licence jsou předem vytvářeny tak, aby je mohli autoři snadno použít. Volbu licence provádí obvykle autor software, někdy k ní doplňuje vlastní dodatky, případně používá více licencí, přičemž volba vhodné licence je ponechána na uživateli. Často se používá licence ve formě EULA. Autor může licenci měnit. V případě kolektivního díla se obvykle vyžaduje souhlas všech autorů, a proto se často autoři záměrně vzdávají autorství ve prospěch třetí strany, která pak stanovuje licenci. 

## Způsoby distribuce

- Adware 

Programy, které mají integrovanou nepříjemnou reklamu.

- Cardware

Autor žádá uživatele o zaslání pohlednice.

- Donationware

Autor žádá uživatele o příspěvek na své konto nebo na dobročinné účely.

- Demo 

Funkčně nebo časově (trial) omezená verze komerčního software, která se šíří zdarma.

- Freeware

Software, jehož užívání je naprosto zdarma.

- Shareware 

Software, který lze volně distribuovat a zdarma vyzkoušet, pro další používání je třeba zaplatit.

- Abandonware či orphanware

Program, který již není výrobcem prodáván ani podporován, leč je tolerováno jeho šíření neoficiálními kanály.

## Open Source software

Otevřený software je počítačový software s otevřeným zdrojovým kódem. Otevřenost zde znamená jak technickou dostupnost kódu, tak legální dostupnost – licenci software, která umožňuje, při dodržení jistých podmínek, uživatelům zdrojový kód využívat, například prohlížet a upravovat (na rozdíl od proprietárního software).

V nepřesném ale poměrně běžném vyjadřování se označení open source používá i pro mnoho vlastností, které s otevřeností zdrojového kódu nesouvisí, ale vyskytují se u mnoha open source programů. Například může jít o bezplatnou dostupnost software, vývoj zajišťovaný úplně nebo z podstatné části dobrovolnickou komunitou nebo "nekomerčnost". V posledních letech se podle analytiků open source stal zdrojem inovací v oblasti software a převzal tak štafetu od proprietárního softwaru. Vzrostl také zájem firem o open source, zejména v oblasti webových řešení a rozostřily se hranice mezi tím, co je již open source a co nikoliv.

## Open Source licence

- MIT (jQuery...)
- GNU GPL (Bash, GIMP...)
- Apache (Android, Apache, Swift...)

Více populárních open source licencí je popsáno např. na http://choosealicense.com.
